# 202108091419 Recensione "Furore"
Di John Steinbeck

---

John Steinbeck, autore americano della prima metà del ‘900, è uno dei massimi esponenti della letteratura mondiale. Con questo romanzo vinse il premio Pulizer, e le sue opere in generale gli valsero il premio Nobel per la letteratura nel 1962.

Furore è un romanzo che racconta della migrazione degli abitanti dell’est America durante la grande depressione americana degli anni 30.

In particolare narra della migrazione della Famiglia Joad, una famiglia di mezzadri che viveva nell’Oklahoma, prima dello sfratto da parte della banca.

Il romanzo inizia con lo scarceramento di quello che può essere considerato il protagonista della storia, Tom Joad, dopo ben quattro anni di carcere. Il ragazzo, figlio dell’omonimo padre, inizia un viaggio verso la fattoria dei suoi genitori, e durante il tragitto incontra diverse proprietà abbandonate, e distrutte per lasciare spazio a delle enormi piantagioni di cotone. A metà strada viene a conoscenza della situazione che ha afflitto il paese durante i 4 anni della sua assenza, grazie ad un contadino della zona: la banca ha iniziato a sfrattare i mezzadri, distruggendo con i trattori le proprietà di coloro che si rifiutavano. I contadini sfrattati si sono messi in viaggio verso l’ovest, verso la California, da dove provengono degli ammalianti volantini gialli, che promettono lavoro per tutti.

La famiglia Joad in particolare sarebbe partita da lì a qualche giorno, e Tom li raggiunge proprio la sera prima dell’inizio dei preparativi.

Così ha inizio il viaggio, all’insegna dei valori della società: famiglia e altruismo.

Durante la percorrenza non pochi componenti della famiglia la abbandonano, chi a causa della propria morte, e chi per altri motivi, e all’arrivo in California il nucleo è sempre più smembrato, tenuto insieme dagli sforzi immani della madre del protagonista, _Ma’_.

La California però non è la terra promessa che veniva descritta dai volantini che giravano all’est, ma anzi è satura di immigrati, chiamati in maniera dispregiativa _Okie_, in quanto provenienti dall’Oklahoma, e vi è pochissimo lavoro rispetto alla richiesta. La famiglia Joad si dovrà quindi adattare a diventare lavoratori giornalieri, senza alcun introito fisso, sempre alla ricerca dei soldi per comprare da mangiare.

Il romanzo vuole fornire una visione dei cambiamenti della società americana, e sfrutta diversi espedienti narrativi per farlo.  
In primo luogo i personaggi hanno un modo di parlare adeguato alla loro “casta” sociale, ricco di errori grammaticali e sintattici, a sottolineare appunto la loro appartenenza al popolo e agli agricoltori.  
In secondo luogo, tra un capitolo descrivente le avventure della famiglia Joad e l’altro, ci sono capitoli che descrivono per mezzo di un flusso di coscienza la situazione generale degli americani, analizzando i rapporti umani, i problemi e le soluzioni trovate da americani anonimi, mai descritti né presentati, che agiscono per un tratto di trama brevissimo, ma che sono esemplari della società americana degli anni ’30.

Non va sottovalutata la vasta presenza di spunti di riflessione su tematiche di attualità, quali proprio l’immigrazione. Gli atteggiamenti e le azioni dei Californiani possono essere visti come una esagerazione, dettata dall’ignoranza dell’epoca, di alcuni comportamenti che si vedono tutt’oggi nei confronti dei cosiddetti “immigrati”. Valutare i problemi dell’immigrazione da un’altra prospettiva permette una migliore comprensione, e quindi una maggiore accoglienza. Questi due ultimi obiettivi sono **fondamentali** per la società moderna, che ne dovrebbe essere permeata.

---

References:
	[[Furore - John Steinbeck.pdf]]
	
Tags:
	#johnsteinbeck
