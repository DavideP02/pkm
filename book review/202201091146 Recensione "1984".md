# 202201091146 Recensione "1984"
di George Orwell

---

Terminato l'8 gennaio 2021

---

"1984" tratta di un "futuro" mondo distopico, in cui il mondo è soggiogato al volere del "Partito", e nessuno gli sfugge.

Il romanzo è un capolavoro, che non cade assolutamente in banalità, ma anzi è duro e crudo: la sua lettura provoca un sentimento di ansia, ma anche di riflessione su temi importanti.
Non si cade mai in banali cliché, e la distopia resta tale, senza lasciare nessuno spiraglio a speranza o gioia; tutto è in mano al partito, e niente può esistere in contrasto con lui.

L'oppressione che si prova durante la lettura, che viene solo attenuata in parte durante la seconda parte del romanzo, dove si consuma la storia d'amore di Winston e Julia, porta il lettore a mettere costantemente in dubbia la stessa realtà in cui vive, e a rendersi conto di quanto care possano essere certe libertà.

Ma in questo mondo distopico, anche la loro storia d'amore è destinata a finire: ogni barlume di speranza, rappresentato dal fatto che ci sia qualcuno, oltre ai due amanti, ad opporsi ideologicamente al Partito, viene spazzato via con violenza quando Winston e Julia vengono portati via dalla Psicopolizia.

Il tema principale è l'alterazione della realtà, in tutte le sue forme: il Partito controlla il Passato, modificandolo con assoluta precisione e meticolosità, il Presente, mantenendo la popolazione in un costante stato di guerra, e propinando dati falsi in merito al benessere prodotto dal Partito, e il Futuro, distruggendo ogni prospettiva a lungo termine, e facendo vivere le persone in un eterno presente.

Il personaggio di Winston è peculiare e molto ben scritto. Nel corso del romanzo ci viene presentato quasi come un inetto, una persona di poco conto, comune e miserabile, rappresentato anche fisicamente come debole; in tal senso ci viene incontro il suo cognome, "Smith", uno dei cognomi più diffusi nel mondo Anglosassone, che quindi contribuisce a dare al personaggio un alone di monotonia e banalità. 
Allo stesso tempo, però, Winston porta il nome di uno dei Grandi[^1], ed in effetti nel corso della storia ci si rende conto che il personaggio è tutt'altro che ordinario nel mondo in cui vive e agisce: è l'unico ad avere ancora pensiero critico nei confronti del Partito, l'unico che non viene ingannato e che non "beve" ciecamente ogni informazione che fornitagli, l'unico la cui mente non è soggiogata al volere del potere superiore.

E proprio in questo il personaggio si differenzia da Julia: lei è una ribelle, ma si ribella perché le sta stretta la vita impostale dal Partito, e non perché effettivamente si renda conto dell'abominio che questo rappresenta: più volte nel corso della storia lei e Winston avranno discussioni "filosofiche" in merito alle atrocità di cui sono testimoni, e ci si rende pienamente conto di come Julia sia piatta di opinioni e idee in merito al partito, dimostrandosi quindi soltanto un altro personaggio assoggettato al sistema.

---

Tags:
#bookreview #orwell #book2022 

[^1]: Chiaramente ci si riferisce a [Wiston Churchill](https://it.wikipedia.org/wiki/Winston_Churchill)